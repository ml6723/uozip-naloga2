BRATISLAVA 20. októbra – Slováci a Česi podceňujú pravidlá bezpečného nosenia kontaktných šošoviek, vyplýva z prieskumu, o ktorom nedávno informovala Tlačová agentúra Slovenskej republiky (TASR). Spôsobiť to pritom dokáže vážne zdravotné riziká, v niektorých prípadoch môže dôjsť i k trvalému poškodeniu oka.
Kupujte len z overeného webu a poraďte sa s odborníkom

Niekto ich používa namiesto okuliarov, iný iba výnimočne a len tak z roztopaše, aby upútal pozornosť. Bez ohľadu na to, s akou frekvenciou ich nosíte, mali by ste poznať niekoľko zásadných pravidiel, no hlavne ich dodržiavať. Možno sa vám totiž zdá, že okolo šošoviek a ich používania nie je žiadna veda, no opak je pravdou. Ako ilustrácia toho, akú pohromu môžu šošovky spôsobiť, slúžia aj medializované prípady zo zahraničia. Jedným z nich je Britka Jacqui Stoneová, ktorá kvôli šošovkám prišla o jedno oko.

Ako uviedli britské médiá, žena tvrdí, že v nemocnici strávila až 17 týždňov a stačil jej na to len jeden jediný deň nosenia nových kontaktných šošoviek. Chybu urobila vtedy, keď si ich objednala cez internet, čo síce podľa svojich robila vždy, no odborníci odporúčajú dodržiavať isté zásady. Napríklad slovenská očná lekárka a chirurgička Adriana Smorádková v samotnom nákupe šošoviek cez internet problém nevidí, no človek má byť vopred poučený odborníkom a nakupovať len z overeného webu. Podľa prieskumu preferuje internetový nákup šošoviek až 64 percent opýtaných.

Jacqui však na nákup cez internet pravdepodobne tvrdo doplatila. Oko ju rezalo, neskôr videla rozmazane. Počas urgentnej návštevy lekára dostala len kvapky, no čoskoro sa tam vrátila opäť. Mala neznesiteľné bolesti, na ktoré dostala dokonca morfium. Ako sa neskôr ukázalo, príčinou jej problémov bola plesňová huba, ktorá sa dostala tak hlboko, že nepomohli ani transplantácie rohovky. Po zničení 70 nervov a 22 operáciách jej museli odstrániť očnú buľvu. Žalovaní sa však bránia, vraj nenašli žiadnu spojitosť medzi kontaktnými šošovkami a problémami, ktoré si Jacqui zažila. Tak či onak, huba Fusarium sa podľa odborníkov vyskytuje vzácne, no keď zaútočí na rohovku, môže to mať pre ňu fatálne následky. Preto by mala byť starostlivosť o oči, zvlášť u ľudí nosiacich kontaktné šošovky, veľmi dôkladná. „Pri porušovaní základných pravidiel nosenia sa u ľudí najčastejšie prejavia rohovkové problémy,“ potvrdila pre TASR aj doktorka Smorádková.

Voda a šošovky sa neznesú

Veľmi dôležité sú aj časové úseky, kedy treba šošovky meniť. Tie takisto väčšina ľudí nedodržiava. V oku by si ich totiž mali nechávať šesť až osem hodín denne, namiesto toho je to ale oveľa dlhšie. Potom by však mohli dopadnúť ako taiwanská študentka Lian Kao, ktorá nedodržiavanie zásad bezpečného nosenia šošoviek dohnala do extrému. Nevybrala a nevyčistila si ich totiž pol roka! A výsledok? Povrch jej očných buliev doslova vyžrala meňavka. Keďže sa dievča o svoje šošovky nestaralo, vytvorilo dokonalý priestor pre organizmus, ktorý spôsobil medzi jej okom a šošovkou hotovú pohromu. 

Doktorka Smorádková sa tiež hnevá, že pacienti jednoducho prestali názory očných lekárov rešpektovať a nie sú takí disciplinovaní ako pred rokmi. Ako totiž ukázali výsledky prieskumu očnej kliniky NeoVízia v Bratislave a Brne na vzorke 745 nositeľov šošoviek, asi 80 percent opýtaných zaspí so šošovkami a takmer polovica si ich nasadí i s neumytými rukami. Niekedy sa s nimi sprchuje asi 90 percent opýtaných. Ani jeden z týchto prípadov sa pritom robiť nemá. Šošovky a voda totiž nie sú najlepší priatelia. 

Oční lekári odporúčajú so šošovkami neplávať, neponárať sa pod vodu a nesprchovať sa, dodáva ďalej TASR. Za kritické označila lekárka aj wellness a bazény. Asi 75 percent opýtaných s nimi skočí do teplého bazéna. Pri vode a vo vlhkom prostredí totiž prežívajú baktérie, vírusy, chlamýdie, plesne či akantaméby. Oko je pod šošovkou dostatočne nevyživené a rohovka môže byť oslabená, čím sa očné prostredie baktériou ľahšie kontaminuje. „Infekcia môže dokonca skončiť transplantáciou rohovky, v kritických prípadoch až slepotou,“ varuje ďalšia očná lekárka a chirurgička Miriam Záhorcová. Chlamýdiové očné zápaly môžu vzniknúť aj týždne či mesiace po pobyte vo vode. Rovnaké riziká hrozia ľuďom i pod sprchou.

Nositelia šošoviek by mali venovať dostatočnú pozornosť aj puzdrám a nádobám s roztokmi. Tie treba pravidelne meniť, čo podľa prieskumu nerobí 70 percent opýtaných. Pritom len puzdrá by sa mali meniť minimálne raz mesačne. A čo robiť v prípade vypadnutia šošovky z oka, keď nemáte pri sebe puzdro s roztokom? V tom prípade ju nemožno umyť vo vode, ale radšej použiť vlastné sliny, radí doktorka Smorádková. Pacienti by navyše mali navštevovať svojho očného lekára pravidelne a v prípade opakovaných zápalov bezodkladne prejsť na dioptrické okuliare či podstúpiť laserovú operáciu, ak je to možné.