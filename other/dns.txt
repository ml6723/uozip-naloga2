Er man en af dem, der oplever at skulle samle en mindre paryk op fra risten i brusekabinen eller støvsuge flere gange om ugen, for at gulvet ikke skal ligne et amputeret gulvtæppe, så kan det være, at det er livsstilen, den er gal med.

Ser vi bort fra gener og alder, kan forklaringen på hårtab nemlig ofte findes i køkkenskabene, fortæller læge og foredragsholder Jerk W. Langer.

Dårlige spisevaner kan på sigt dræne os for vitaminer og mineraler, hvilket er med til at udtynde håret, siger han.

Jerk W. Langer fremhæver usunde kostvaner som for eksempel et stort indtag af fastfood og forarbejdede fødevarer som potentielle årsager, hvis du oplever at tabe meget hår.

Omvendt kan også kvinder, der træner intenst og er på streng diæt med et stort vægttab til følge, opleve at miste hår, siger Jerk W. Langer.

I begge tilfælde lyder forklaringen, at hårcellerne kan dø, hvis de ikke får tilstrækkelig næring.

Hår har jo, ligesom negle og hud, en stor væksthastighed, og de celler, som vokser hurtigt, har selvfølgelig et større behov for næring, forklarer Preben Vestergaard Hansen, der er ernæringsekspert og underviser på Professionshøjskolen Metropol.

Hans generelle råd er at spise sundt og varieret med masser af protein og frugt og grønt. Derimod må sukkerskålen godt blive stående i køkkenskabet.

Hårtab bør dog ikke nødvendigvis skabe panik.

Som udgangspunkt er det normalt at tabe mellem 50 og 100 hårstrå om dagen, hvor forår og efterår som regel udløser flest løse hår.

Oplever du større hårtab end normalt, kan det dog også skyldes hormonelle, fysiske eller psykiske forandringer. Hvis du for eksempel er meget stresset eller har været syg med feber, kan det hurtigt aflæses i hårbørsten.

Det samme kan ske efter en graviditet eller større operation, fordi kroppen stresses, siger Jerk W. Langer.

Derfor taber du mere hår om efteråret

Fortsætter hårtabet, er det en god idé at søge læge, så eventuelle sygdomme kan udelukkes, selv om det sjældent er det, der ligger bag.

I visse tilfælde kan hårtab skyldes jernmangel, som dog skal påvises af en læge, før der kan behandles med jerntilskud, forklarer Jerk W. Langer.

Til gengæld kan man med fordel kvitte smøgerne uden først at bede om lægens accept. Tobaksstoffer nedsætter nemlig blodforsyningen til hårsækkene og hæmmer dermed hårets vækst.

Ifølge Jerk W. Langer stopper pludseligt hårtab i mange tilfælde af sig selv, når kroppen ikke længere udsættes for belastninger af den ene eller den anden slags.

Derfor gælder det om at væbne sig med tålmodighed, da hår ofte tager et par måneder om at vokse ud.

Hvis tænderne ikke skinner hvidt fra naturens side, kan det være fristende at blege dem.

Men det er ikke uden bivirkninger, fortæller Ulla Pallesen, overtandlæge på Tandlægeskolen ved Københavns Universitet.

Tandblegning kan gøre ondt i tænderne som en forbigående smerte. Ifølge vores undersøgelser har omkring 75 procent oplevet stikkende smerter ved tandblegning, siger hun.

Ifølge Ulla Pallesen tager selve tanden ikke skade af at blive bleget. Men tandblegninger kan skade tændernes overflade. Især hvis emaljen på tænderne i forvejen er beskadiget. Derfor må tænder maksimalt bleges med to til tre års mellemrum, lyder Ulla Pallesens vurdering.

Men det er ikke en god idé at blege sine tænder derhjemme uden at have talt med en tandlæge først.

Ulovlige smil til salg på nettet

For nogle år siden blev det besluttet i EU, at tandblegeprodukter, solgt i håndkøb, maksimalt må indeholde 0,1 procent brintoverilte. Brintoverilte kan nemlig være skadelig, hvis det kommer i kontakt med tandkødet, eller hvis forbrugeren kommer til at synke det.

Det betyder, at de blegemidler, der har en reel effekt, ikke længere må sælges på apoteker eller i supermarkeder, men kun kan udleveres hos tandlæger.

Og det er til forbrugerens bedste, mener Bettina Ørsnes Larsen, der er biolog hos Miljøstyrelsen.

Grunden til, at man indførte reguleringen, var, at man ønskede at øge forbrugersikkerheden, siger hun.

Men selv om det ikke længere er muligt at købe tandblegeprodukter i danske butikker, kan produkterne stadig købes på nettet.

Og her kan forbrugerne komme galt afsted, fortæller Ulla Pallesen.

Fup: Tænderne er hvidere end hvide

På Tandlægeskolen har vi set eksempler på, at folk har fået ætset tandkødet ved at bruge blegeprodukter derhjemme. Men det er billigere at gøre det selv, og det er grunden til, at så mange gør det, siger hun.

Inden en tandblegning hos tandlægen bliver tænderne testet for, om de overhovedet kan tåle at blive bleget.

En tandblegning hos tandlægen kan enten udføres på klinikken eller ved, at du får et tandblegesæt med hjem.