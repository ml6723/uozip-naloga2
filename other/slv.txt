"Pri psihedelični terapiji je človek tisti, ki se odloči, da bo nekaj vzel z namenom, da se spopade s svojo preteklostjo, terapevt pa mu pri tem samo pomaga," pravi terapevtka Mina Paš, ki sodeluje pri prvi slovenski raziskavi na področju terapije s psihedeličnimi mamili.

"V okviru raziskave, ki jo pripravljajo pri inštitutu Zajčja luknja, skušajo primerjati terapijo z ayahuasco - tradicionalnim zeliščnim čajem s psihedeličnimi učinki in klasično psihoterapijo. V okviru raziskave opravljajo pogovore z ljudmi, ki so preizkusili terapijo z ayahuasco, in prvi izsledki kažejo na zelo visoko uspešnost tega pristopa, ki človeku odpre vrata do svojega koščka teme in mu tako omogoči spopadanje s svojo preteklostjo, a Paševa ob tem opozarja, da kljub temu ne gre za bližnjico.

Raziskovanje terapevtskih učinkov psihoaktivnih snovi sicer sega že v sedemdeseta leta prejšnjega stoletja z nekaterimi odmevnimi študijami učinkov LSD-ja, preden je zaradi prepovedi substanc to raziskovanje potihnilo. V zadnjih letih pa se zanimanje zanj ponovno obuja, izsledki raziskav pa kažejo, da lahko psihedeliki pomagajo pri zdravljenju anksioznosti, posttravmatskega stresnega sindroma in tudi odvisnosti.

Kljub pozitivnim premikom pa je senca prepovedi še vedno prisotna, tako je tudi ayahuasca zaradi vsebnosti prepovedane substance DMT v "sivem" področju zakonodaje, saj se obravnava kot zeliščni pripravek. Ljudje, ki vzamejo ayahuasco tako v razmeroma kratkem času doživijo intenzivne izkušnje in dobijo vpogled v svojo preteklost, strahove in travme, ki jih lahko nato predelajo.

Čeprav Mina Paš poudarja, da gre za zelo učinkovit pristop, ki postaja vse bolj priljubljen, pa ta vključuje tudi nekatera tveganja. "To je odgovorno delo, ki ga ne more početi vsak, ki je opravil kratek tečaj," poudarja in dodaja, da imajo ljudje, ki se s tem ukvarjajo, za seboj več let učenja, ki vključuje odrekanja, izolacijo in podobne rituale. Stik tradicionalnih obredov iz Južne Amerike z zahodnjaškimi obredi klasične psihoterapije po mnenju Paševe ni nujno izključujoč, temveč nasprotno, lahko delujeta v sožitju in se medsebojno dopolnjujeta. Izsledki raziskav namreč kažejo, da je s psihedelično terapijo še veliko možnosti tudi pri zdravljenju anksioznosti in depresije.
Raziskave na področju terapije s psihedeliki so v zadnjih letih vse pogostejše, njihovi začetki pa segajo že v sedemdeseta leta prejšnjega stoletja. V osemdesetih letih prejšnjega stoletja je raziskovanje tega področja zamrlo. Zakaj se je to zgodilo?
Začetki segajo v čas, ko se je pojavil LSD, ki so ga sprva bodoči zdravniki in psihiatri med izobraževanjem uporabljali, da so se lažje poistovetili s psihotičnimi pacienti. Psihiater Stanislav Grof pa je opazil, da se ljudje pod vplivom LSD-ja lahko zelo poglobijo vase, pridejo do zgodnjih otroških spominov, porodnih travm, včasih pa tudi onkraj tega v transpersonalen prostor, kjer so lahko razčistili tudi takšne stvari, ki jih z verbalno terapijo ne bi mogli. Grof je ta opažanja sistematično zapisoval in objavil tudi nekaj knjig. Veliko terapevtov je delalo tudi z MDMA-jem, zlasti v partnerski terapiji, ampak ti terapevti niso veliko pisali. Ko so te substance postale prepovedane, pa so se tudi prenehali izpostavljati. Šele od devetdesetih let naprej psihedelična psihoterapija v znanstvenem smislu začenja oživljati. Ostaja sicer metodološka težava placeba, saj je pri psihedelikih to težje izvesti, zato je veliko razprav posvečenih tudi ustrezni metodologiji, ki bi obenem sledila tudi vodilom psihedelične terapije. Tu zadeva namreč ne temelji na tem, da nekomu daš zdravilo in ga pozdraviš, temveč temelji na odnosu, predvsem občutku varnosti, skratka, da se ljudem ponudi celosten princip zdravljenja.

Ali obstaja tveganje, da bi pri uporabi psihedelikov odvisniki eno odvisnost preprosto zamenjali z odvisnostjo od psihedelikov?
Med psihedeliki in poživili je razlika v tem, da pri uporabi psihedelikov slej ko prej prideš tudi do svojega temnega dela, do svoje greznice in ljudje tega ne marajo, zato psihedeliki nimajo takšnega rekreativnega potenciala zlorabe. Je pa tu pomemben tudi terapevtski kontekst. Če ti vzameš psihedelik, da te bo odpeljal še nekam dlje, te pač bo, če pa ga vzameš zato, da se boš pozdravil, pa to pomeni, da si pripravljen sprejeti odgovornost za vse, kar se ti dogaja. To se mi zdi dobro pri psihedelični terapiji, saj deluje na principu, da človek sam prevzame odgovornost za svoje zdravljenje. Terapevt je tu le, da mu pri tem pomaga, človek pa je tisti, ki se odloči sam pogledati vase in nekaj predelati, tako pa vzame tudi moč v svoje roke.