Energetska pića postala su deo svakodnevice mladih. Odavno ih ne konzumiraju samo na žurkama, u klubovima i diskotekama, već i na školskom odmoru uz užinu. Za masovnu upotrebu u velikoj meri su odgovorne reklame u udarnim emisijama, a deca i tinejdžeri vole "adrenalinski naboj", koji osete kada popiju energetski napitak.

Odavno je poznato da ta pića nisu zdrava, ali je i dalje enigma u kojoj su meri opasna po zdravlje, naročito ako se uzimaju svakodnevno i u većoj količini?

Ako se piju u umerenoj količini, bez ikakvih dodataka, energetska pića ne moraju da ostave negativne posledice. Međutim, problem je što se najčešće kombinuju sa alkoholom, amfetaminima i ekstazijem. To uživanje bez granica ostavlja neželjene, uglavnom teške i ozbiljne posledice - objašnjava dr Vesna Pantić - Palibrk, načelnik Jedinice za unapređenje ishrane i kontrolu zdravstvene ispravnosti hrane Gradskog zavoda za javno zdravlje u Beogradu .

Kako deluju energetska pića?

Najpopularnija pića su ona koja se najviše reklamiraju, a popularna su kod mladih jer brzo i efikasno otklanjaju umor, deluju stimulativno, smanjuju stres i potrebu za snom. Zbog toga su omiljenija i odraslim osobama, zaposlenima i sportistima. U kombinaciji sa alkoholom ili drogama, samo kratkoročno izazivaju željeni efekat, dok dugoročno mogu da dovedu do drhtavica, oduzetosti i mišićne slabosti, nesvestice, pospanosti, nervoze, lupanja i ubrzanog rada srca, mučnine, povraćanja, glavobolje, grča bronhija, teškog disanja. Posledica su nekada i smrtonosne, zbog čega je Evropski komitet za hranu u više navrata izdavao upozorenje da sa energetskim napicima moramo biti obazrivi!

U čemu se ova pića razlikuju od osvežavajućih napitaka?

Iako su sličnog ukusa kao obična osvežavajuća pića, energetska sadrže tri specifična sastojka, koji su pojedinačno ili zajedno prisutni u znatno većoj količini nego u ostalim namirnicama. To ih i čini potencijalno opasnim, a sastojci su kofein, taurin i D-glukuronolakton.

Kako sporni sastojci deluju na organizam?

Kofein iz energetskih napitaka može da ubrza rad srca, pojača kontrakcije srčanog mišića i krvni pritisak. Na osnovu većeg broja studija, efekti se javljaju i pri unosu 6 mg kofeina na 1 kg telesne težine, što je posebno naglašeno prilikom vežbanja ili druge jače fizičke aktivnosti. U većini energetskih napitaka kofein je prisutan do 320 mg u litru. Odrasla zdrava osoba koja unese jednu do dve limenke, po onome što piše na deklaraciji proizvoda, ne izlaže se velikom riziku prekomernog unosa kofeina, pod pretpostavkom ga nije unosila i na drugi način, odnosno da nije pila kafu. U protivnom, kada se redovno unosi više kofeina, uz kombinaciju sa alkoholom, može doći do srčanih aritmija i maskiranja intoksikacije alkoholom. Ako uz ovo postoji i naglašena fizička aktivnost, što može da bude i igranje u diskoteci, a posebno sportski trening, povećava se mogućnost za nastanak srčanih problema, dehidracije i toplotnog udara.

Kolike su normalne doze kofeina?

Stručno mišljenje Evropske uprave za bezbednost hrane (EFSA) je da doza od 3 mg na kilogram telesne težine za osobu od 70 kg, ne predstavlja rizik po zdravlje. Ista količina kofeina nije problematična ako se unosi najmanje dva časa pre intenzivne fizičke aktivnosti, u normalnim uslovima temperature i vlažnosti vazduha. Naravno, ako je odrasla osoba potpuno zdrava, doza može biti i duplo veća.

Koliko kofeina smeju da unose deca, adolescenti, trudnice?

Kada deca uzimaju energetski napitak, a inače ne konzumiraju velike sadržaje kofeina, mogu da imaju promene u ponašanju. To se manifestuje kroz razdražljivost, nervozu, anksioznost. Isto se dešava i sa trudnicama. Zato na svakom pakovanju energetskog napitka i stoji upozorenje da nije za decu i trudnice. Ipak, ne postoji dovoljno informacija o bezbednom unosu kofeina za ove populacione grupe. Međutim, Francuska agencija za hranu, životnu okolinu, zdravlje i bezbednost na radu (ANSES) je na osnovu prijavljenih neželjenih efekata kod konzumenata, posebno izrazila zabrinutost zbog "hronične upotrebe većih količina kofeinskih i energetskih napitaka" kod trudnica, dojilja, dece i adolescenata, kao i osoba opterećenih određenim bolestima.

Koje su posledice?

Ustanovljeno je da kod trudnica postoji rizik za usporeni rast fetusa, a kod dojilja mogućnost da kofein dospe u mleko. Deca i adolescenti mogu da dožive poremećaj spavanja i razvoj kofeinske zavisnosti tokom života. Ukoliko preterano uživaju u kofeinskim i energetskim pićima, mogu da se jave ozbiljne komplikacije kod kardiovaskularnih i psihijatrijskih bolesnika, obolelih od neuroloških bolesti, pacijenata sa insuficijencijom bubrega i oštećenjima jetre.