Υψηλός ο αριθμός των πολιτών που προσβλήθηκαν από γρίπη κατά τη διάρκεια της περσινής χρονιάς, με αποτέλεσμα ο ΠΙΣ να πραγματοποιεί εκστρατεία ενημέρωσης για τα εμβόλια 

Σχεδόν ένας στους 10 Έλληνες νόσησε από γρίπη το 2015 -2016. Αυτό σημαίνει ότι σε απόλυτους αριθμούς, η γρίπη «χτύπησε» 868.641 Έλληνες! Σύμφωνα μάλιστα με στοιχεία του Κέντρου Ελέγχου και Πρόληψης Νοσημάτων (ΚΕΕΛΠΝΟ), κατά την περίοδο γρίπης 2015-2016 καταγράφηκαν 435 σοβαρά κρούσματα εργαστηριακά επιβεβαιωμένης γρίπης, εκ των οποίων τα 408 νοσηλεύτηκαν σε Μονάδα Εντατικής Θεραπείας (ΜΕΘ).

Μέση ηλικία των ατόμων που νοσηλεύτηκαν σε ΜΕΘ ήταν τα 57 έτη. Συνολικά, καταγράφηκαν 197 θάνατοι, εκ των οποίων οι 172 αφορούσαν σε ασθενείς που νοσηλεύτηκαν σε ΜΕΘ. Τα 166 (84,3%) από τα 197 προαναφερθέντα κρούσματα ανήκαν σε κλινική ομάδα υψηλού κινδύνου για την οποία συστήνεται εμβολιασμός για την εποχική γρίπη.

Τα παραπάνω στοιχεία παρουσίασαν την Δευτέρα ο Πρόεδρος του Πανελληνίου Ιατρικού Συλλόγου κ. Μιχαήλ Βλασταράκος, ο Πρόεδρος του Τομέα Δημόσιας Υγείας του Ινστιτούτου Επιστημονικών Ερευνών του Π.Ι.Σ. και Διευθυντής του Ινστιτούτου Δημόσιας Υγείας του American College of Greece , Καθηγητής κ. Παναγιώτης Μπεχράκης και ο Πρόεδρος της Ανωτάτης Γενικής Συνομοσπονδίας Συνταξιούχων Ελλάδας κ. Νικόλαος Μουλίνος, με αφορμή καμπάνια ενημέρωσης των πολιτών για την πρόληψη της γρίπης μέσω του εμβολιασμού που ξεκινά ο Πανελλήνιος Ιατρικός Σύλλογος.

Στόχος της ενημερωτικής καμπάνιας είναι να ενημερωθεί ο κόσμος για τα οφέλη του αντιγριπικού εμβολιασμού προκειμένου να μην θρηνήσουμε και εφέτος θύματα. Όπως τόνισε ο κ. Βλασταράκος, ο Πανελλήνιος Ιατρικός Σύλλογος έχει εκ του θεσμικού του ρόλου την υποχρέωση να προχωρά στην υλοποίηση δράσεων για την προστασία της Δημόσιας Υγείας. Πέραν των συνεχών συναντήσεών του με την πολιτική ηγεσία του Υπουργείου Υγείας και τη Διοίκηση του ΚΕΕΛΠΝΟ, ο Π.Ι.Σ. αναλαμβάνει πρωτοβουλία  για την ευαισθητοποίηση των πολιτών σε προληπτικές δράσεις, οι οποίες αποσκοπούν στην προστασία όχι μόνο κάθε ατόμου ξεχωριστά, αλλά του κοινωνικού συνόλου.

«Η γρίπη στη χώρα μας παρουσιάζει, από τα μέσα του Φθινοπώρου και μέχρι τα μέσα της Άνοιξης, επιδημικές εξάρσεις οι οποίες μπορούν να αποφευχθούν με συντονισμένη δράση όλων των συναρμόδιων φορέων για τη σωστή ενημέρωση του κοινού σχετικά με την αξία του εμβολιασμού. Το αντιγριπικό εμβόλιο δεν κοστίζει και δεν δημιουργεί κινδύνους. Αν αναλογιστούμε ότι στην Ελλάδα τον περσινό χειμώνα εκατοντάδες χιλιάδες άνθρωποι νόσησαν από τον ιό της γρίπης με 435 σοβαρά περιστατικά και 197 θανάτους, τότε καταλαβαίνουμε πόσο απαραίτητη είναι η εμβολιαστική κάλυψη των πολιτών που ανήκουν στις ομάδες που πρέπει να εμβολιαστούν», επισήμανε ο κ. Βλασταράκος.

Ο Πρόεδρος του Π.Ι.Σ. συνέστησε σε όλους όσοι ανήκουν στις ευπαθείς ομάδες του πληθυσμού (ηλικιωμένοι άνω των 60 ετών, ασθενείς με χρόνιες παθήσεις, με ανοσοκαταστολή, μεταβολικά νοσήματα, έγκυοι, θηλάζουσες, παχύσαρκοι και παιδιά που παίρνουν ασπιρίνη μακροχρόνια) καθώς και στο υγειονομικό προσωπικό, να εμβολιαστούν εγκαίρως έναντι της γρίπης. «Είναι απαράδεκτο να βρισκόμαστε στην τελευταία θέση της Ευρώπης από πλευράς εμβολιαστικής κάλυψης έναντι του ιού της γρίπης στο ιατρονοσηλευτικό προσωπικό», υπογράμμισε ο κ. Βλασταράκος.

Επίσης, κάλεσε την ηγεσία του Υπουργείου Υγείας να προχωρήσει σε προσλήψεις προσωπικού για τη στελέχωση των Μονάδων Εντατικής Θεραπείας και των Μονάδων Αυξημένης Φροντίδας προκειμένου να τεθούν σε λειτουργία οι δεκάδες κλειστές κλίνες. Όπως είπε ο Πρόεδρος του Π.Ι.Σ., στις 150 κλίνες που έχουν την υλικοτεχνική υποδομή, αλλά δεν λειτουργούν ελλείψει προσωπικού, εκτιμάται ότι μπορούν να νοσηλευθούν ετησίως 4.000 άτομα και να σωθεί το 50% εξ αυτών, δηλαδή 2.000 άτομα.

Σύμφωνα με τον κ. Μπεχράκη, οι 197 θάνατοι από γρίπη στην χώρα μας την προηγούμενη χρονιά οφείλονται στο μειωμένο ενδιαφέρον του καθενός μας για προστασία της Δημόσιας Υγείας και στο φοβικό κλίμα που έχει αναπτυχθεί κατά των εμβολιασμών εν γένει. Το εμβόλιο για την γρίπη χορηγείται δωρεάν σε κάθε ασφαλισμένο. Ειδικές ομάδες εργαζομένων όπως οι επαγγελματίες υγείας, οι εκπαιδευτικοί, οι εργαζόμενοι στους χώρους εστίασης και διασκέδασης καθώς και όσοι εργάζονται σε χώρους και στα μέσα μαζικής μεταφοράς αλλά ακόμη και όσοι χρησιμοποιούν τα μέσα αυτά σε καθημερινή βάση, καλό είναι να γνωρίζουν, ότι, όχι μόνο έχουν αυξημένο κίνδυνο να νοσήσουν οι ίδιοι, αλλά και αν νοσήσουν θα μεταδώσουν την γρίπη μαζικά σε αθώους συνανθρώπους τους.