Moždani udar predstavlja jedno od najčešćih neuroloških oboljenja kod osoba odrasle dobi. I pored značajnog napretka koji je u posljednjih 20 godina učinjen na poljima prevencije, dijagnoze, terapije i rehabiltacije, moždani udar i dalje zauzima treće mjesto na listi uzroka mortaliteta u zemljama zapadne Evrope, a vodeći je uzrok dugotrajne onesposobljenosti ljudi.

Na osnovu dostupnih informacija, moždani udar u svijetu godišnje dobije više od 15 miliona ljudi, a skoro šest miliona bude zabilježeno sa smrtnim ishodom.

Prema definiciji Svjetske zdravstvene organizacije, moždani udar predstavlja nagli nastup simptoma i znakova oštećenja moždane funkcije koji traju duže od 24 sata ili dovode do smrti, a ne mogu se drugačije objasniti nego kao oboljenje krvnih sudova.

U gruboj podjeli, moždani udar se dijeli u dvije velike grupe, odnosno takozvani ishemični moždani udar koji nastaje kao posljedica začepljenja krvnog suda i hemoragični koji nastaje usljed direktnog krvarenja u mozak, ili eventualnog krvarenja u njegovu okolinu.

Prof. dr. Dževdet Smajlović, šef Odjeljenja za cerebrovaskularne bolesti Klinike za neurologiju Univerzitetsko-kliničkog centra (UKC) u Tuzli u razgovoru za Klix.ba kaže da je ishemični moždani udar mnogo češći kod pacijenata te okvirno zauzima tri četvrtine svih moždanih udara.

Veliki medicinski, socijalni i ekonomski problem


"Pored svega što je dosad učinjeno, moždani udar i dalje predstavlja veliki medicinski, socijalni i ekonomski problem, posebno u nerazvijenim i zemljama u razvoju u koje spada i BiH, tako da mi nemamo baš neke pozitivne pokazatelje kada se govori o moždanom udaru", kaže Smajlović.

Nastavlja da se osnovna karakteristika moždanog udara ogleda u naglom razvijanju simptoma, a za neke od njih je potrebno svega nekoliko minuta.

Kao najčešće simptome moždanog udara Smajlović navodi asimetriju ili slabost jedne strane lica, slabost pa čak i potpunu oduzetost jedne polovine tijela (najčešće ruke i noge), naglo nastupanje slabosti ili naglo nastajanje poremećaja osjeta jedne polovine tijela, smetnje u govoru bilo kojeg tipa (bez obzira na to da li pacijent otežano razgovara ili uopće ne može govoriti), naglo nastajanje intenzivne glavobolje, poremećaj stanja svijesti koji se razvija veoma brzo, naglo nastajanje vrtoglavice, duplanje slike, nagli gubitak vida na jedno oko...

Vrijeme najveći saveznik


Smajlović upozorava da je kod moždanog udara najvažnije što prije prepoznati simptome te što hitnije transportovati bolesnika do ustanove koja ima takozvanu jedinicu za liječenje moždanog udara i osposobljeno osoblje za tretman takvih pacijenata.

"Naši ljudi često vole odgađati takve stvari, pa onda, naprimjer, masiraju slabu ruku, čime izgube nekoliko sati ili eventualno dan-dva. Mi u suštini tada nemamo šta puno popraviti jer smo izgubili vrijeme. Bitna stvar za tretman akutnog ishemičnog moždanog udara je da pacijent dođe u bolnicu što je brže moguće, u roku od sat vremena, s obzirom na to da postoji lijek koji mi dajemo i koji dovodi do otapanja tog ugruška, čime se protok krivi vraća u normalu i čime se značajno smanjuje oštećenje te samim tim značajno poboljšava oporavak", dodaje Smajlović.

Najvažnija prevencija


Iako prevencija igra veliku ulogu, naš sagovornik ističe da opće građanstvo u našoj zemlji nije osviješteno o problemu i ozbiljnosti moždanog udara.

"Nažalost, u priličnom broju slučajeva se dešava da tek kada se dogodi moždani udar dolazi do alarmiranja pacijenta, rodbine i poznanika. U nekim situacijama tada je kasno. Prevencija je broj jedan kada govorimo o moždanom udaru. Zapad, odnosno razvijene zemlje nisu napravile tako dobre rezultate kad se govori o moždanom udaru jer su bolje opremljene, imaju pametnije ljekare i sposobnije medicinske sestre, nego isključivo jer su značajan dio svog angažmana usmjerili ka prevenciji", potcrtava on.

Nastavlja da je u razvijenim zemljama ishemični tip moždanog udara, koji najviše zavisi od prevencije, u opadanju, a nažalost to u BiH nije slučaj.

"Za prevenciju moždanog udara je najvažnije poznavati koji to faktori rizika mogu dovesti do moždanog udara. Mi profesionalci grubo ih dijelimo u dvije grupe i to su takozvani promjenjivi i nepromjenjivi. U nepromjenjive spadaju dob, spol, rasa i naslijeđe, od kojih su opet najvažniji spol i dob, jer što je čovjek stariji rizik da dobije moždani udar je veći", ističe sagovornik portala Klix.ba.

Svaki obični građanin treba poznavati promjenjive faktore rizika na koje se može utjecati, a to su, prema riječima našeg sagovornika, povišen krvni pritisak, oboljenja srca različitog tipa (najčešće poremećaj srčanog ritma, takozvana aritmija), šećerna bolest, povišen nivo masnoća u krvi, konzumiranje cigareta, prekomjerno konzumiranje alkohola, stres, prekomjerna tjelesna težina i fizička neaktivnost.

"Sa primarnom prevencijom koja podrazumijeva da se učini sve kako ne bi došlo do moždanog udara njegova učestalost se može smanjiti čak i za 20 posto", naglašava Smajlović.