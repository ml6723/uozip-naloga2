 Date publicate în anul 2012 de către Organizaţia Mondială a Sănătăţii arată că România are cea mai ridicată rată de avort din Europa: 480 de avorturi la 1.000 de naşteri.

Asta înseamnă că aproape jumătate din copiii concepuţi sunt avortaţi, o rată de peste două ori mai mare decât  media  Uniunii Europene.


Totodată, România înregistrează şi cea mai mare rată a mortalităţii materne: 27 decese la 100.000 de naşteri.

În ceea ce priveşte rata sarcinilor în rândul adolescentelor, într-un studiu realizat de Institutul Naţional de Statistică în perioada ianuarie 2012 - martie 2013, se arată că, pe segmentul de vârstă cuprinsă între 15-19 ani, au fost înregistrate 12.073 de gravide, dintre care 7.547 au ales să întrerupă sarcina.

„Statisticile alarmante sunt confirmate de reticenţa femeilor din România de a merge periodic la ginecolog. Datele existente arată că un sfert dintre românce nu se adresează medicului ginecolog decât atunci când resimt diverse simptome supărătoare sau când suspectează o sarcină, iar peste 20% nu obişnuiesc sa meargă la controale ginecologice anuale. Cauza principală a acestui dezinteres este lipsa educaţiei sexuale cu privire la importanţa controlului ginecologic şi necunoaşterea faptului că peste 95% dintre problemele depistate în cadrul examinărilor medicale sunt tratabile”, declară Prof. Univ. Dr. Monica Cîrstoiu, Spitalul Universitar de Urgenţă, Bucureşti.
Care sunt cele mai folosite metode contraceptive

La nivel mondial, existau 11 metode contraceptive aprobate, iar începând cu anul 2015, Asociaţia Europeană a Medicamentelor (EMA) a aprobat cea de a 12-a metodă, contracepţia orală combinată în regim extins de administrare.

Conform datelor existente, peste 60% dintre femeile care practică contracepţia folosesc în mod curent metode nepermanente, în principal metode hormonale (pilula tradiţională, plasturele, implantul, injecţia, inelul vaginal, contracepţia orală în regim extins de administrare), dispozitive intrauterine şi prezervative. Restul se bazează pe sterilizare feminină sau masculină.

Pilula anticoncepţională rămâne totuşi cea mai utilizată metodă contraceptivă din prezent. Aceasta oferă, pe lângă eficacitate contraceptivă, beneficii noncontraceptive precum diminuarea simptomelor premenstruale şi menstruale (dureri de cap, dureri pelvine, balonare, edeme etc.).
Doar medicul poate recomanda contraceptivul ideal

În urma numeroaselor studii clinice şi a sondajelor de opinie realizate pe eşantioane reprezentative de femei din ţări precum SUA, Marea Britanie, Germania, Franţa, Italia, Brazilia etc., s-a constatat că atât femeile care nu folosesc metode contraceptive, cât şi cele care folosesc contraceptive hormonale experimentează simptome menstruale neplăcute, care le afectează starea de bine şi stilul de viaţă. De asemenea, la nivel global, sunt tot mai multe femei care afirmă ca şi-ar dori mai puţine menstruaţii pe an, întrucât aceste perioade afectează considerabil viaţa socială, randamentul la locul de muncă, viaţa sexuală sau activitatea sportivă.

„O alternativă pentru aceste persoane poate fi utilizarea unor metode contraceptive cu regim extins de administrare (contraceptive orale în regim extins, sisteme intrauterine, inel vaginal etc.), însă doar la recomandarea medicului care poate confirma cea mai bună opţiune contraceptivă. Fiecare metodă contraceptivă are particularităţile sale, de aceea o alegere optimă se realizează după o atentă evaluare de către medicul specialist. Aşadar, nu există un contraceptiv ideal, potrivit tuturor femeilor, ci doar tratamente personalizate/individualizate”, declară Conf. Univ. Dr. Iuliana Ceauşu, Spitalul Clinic Dr. I. Cantacuzino.

Tratamentul contraceptiv trebuie personalizat în funcţie de vârstă, activitatea sexuală ca frecvenţă şi număr de parteneri, factori personali, culturali şi ambientali, riscul de infecţie, contraindicaţii medicale asociate sarcinii sau paritate.

Un medic specialist recomandă, în urma unei anamneze şi a unui consult ginecologic, varianta optimă, atât pentru prevenirea unei sarcini nedorite cât şi pentru asigurarea stării de sănătate şi de bine a femeilor.

Educaţia sexuală şi contraceptivă începând cu vârsta de 7-9 ani a copiilor, conştientizarea tuturor metodelor contraceptive şi recomandarea personalizată a acestora de către medicul specialist reprezintă soluţiile propuse de către medicii ginecologi pentru a reduce semnificativ rata avorturilor în România, pentru a asigura o viaţă sănătoasă şi a îmbunătăţi starea de bine a femeilor.

Concluziile au fost formulate într-o dezbatere pe tema opţiunilor contraceptive disponibile în prezent, care le-a avut ca invitaţi pe Prof. Univ. Dr. Monica Cîrstoiu şi pe Conf. Univ. Dr. Iuliana Ceauşu, eveniment organizat de Teva Pharmaceuticals în parteneriat cu Versa Puls Media.