Енергетска пића постала су део свакодневице младих. Одавно их не конзумирају само на журкама, у клубовима и дискотекама, већ и на школском одмору уз ужину. За масовну употребу у великој мери су одговорне рекламе у ударним емисијама, а деца и тинејџери воле "адреналински набој", који осете када попију енергетски напитак.

Одавно је познато да та пића нису здрава, али је и даље енигма у којој су мери опасна по здравље, нарочито ако се узимају свакодневно и у већој количини?

Ако се пију у умереној количини, без икаквих додатака, енергетска пића не морају да оставе негативне последице. Међутим, проблем је што се најчешће комбинују са алкохолом, амфетаминима и екстазијем. То уживање без граница оставља нежељене, углавном тешке и озбиљне последице - објашњава др Весна Пантић - Палибрк, начелник Јединице за унапређење исхране и контролу здравствене исправности хране Градског завода за јавно здравље у Београду .

Како делују енергетска пића?

Најпопуларнија пића су она која се највише рекламирају, а популарна су код младих јер брзо и ефикасно отклањају умор, делују стимулативно, смањују стрес и потребу за сном. Због тога су омиљенија и одраслим особама, запосленима и спортистима. У комбинацији са алкохолом или дрогама, само краткорочно изазивају жељени ефекат, док дугорочно могу да доведу до дрхтавица, одузетости и мишићне слабости, несвестице, поспаности, нервозе, лупања и убрзаног рада срца, мучнине, повраћања, главобоље, грча бронхија, тешког дисања. Последица су некада и смртоносне, због чега је Европски комитет за храну у више наврата издавао упозорење да са енергетским напицима морамо бити обазриви!

У чему се ова пића разликују од освежавајућих напитака?

Иако су сличног укуса као обична освежавајућа пића, енергетска садрже три специфична састојка, који су појединачно или заједно присутни у знатно већој количини него у осталим намирницама. То их и чини потенцијално опасним, а састојци су кофеин, таурин и Д-глукуронолактон.

Како спорни састојци делују на организам?

Кофеин из енергетских напитака може да убрза рад срца, појача контракције срчаног мишића и крвни притисак. На основу већег броја студија, ефекти се јављају и при уносу 6 мг кофеина на 1 кг телесне тежине, што је посебно наглашено приликом вежбања или друге јаче физичке активности. У већини енергетских напитака кофеин је присутан до 320 мг у литру. Одрасла здрава особа која унесе једну до две лименке, по ономе што пише на декларацији производа, не излаже се великом ризику прекомерног уноса кофеина, под претпоставком га није уносила и на други начин, односно да није пила кафу. У противном, када се редовно уноси више кофеина, уз комбинацију са алкохолом, може доћи до срчаних аритмија и маскирања интоксикације алкохолом. Ако уз ово постоји и наглашена физичка активност, што може да буде и играње у дискотеци, а посебно спортски тренинг, повећава се могућност за настанак срчаних проблема, дехидрације и топлотног удара.

Колике су нормалне дозе кофеина?

Стручно мишљење Европске управе за безбедност хране (EFSA) је да доза од 3 мг на килограм телесне тежине за особу од 70 кг, не представља ризик по здравље. Иста количина кофеина није проблематична ако се уноси најмање два часа пре интензивне физичке активности, у нормалним условима температуре и влажности ваздуха. Наравно, ако је одрасла особа потпуно здрава, доза може бити и дупло већа.

Колико кофеина смеју да уносе деца, адолесценти, труднице?

Када деца узимају енергетски напитак, а иначе не конзумирају велике садржаје кофеина, могу да имају промене у понашању. То се манифестује кроз раздражљивост, нервозу, анксиозност. Исто се дешава и са трудницама. Зато на сваком паковању енергетског напитка и стоји упозорење да није за децу и труднице. Ипак, не постоји довољно информација о безбедном уносу кофеина за ове популационе групе. Међутим, Француска агенција за храну, животну околину, здравље и безбедност на раду (ANSES) је на основу пријављених нежељених ефеката код конзумената, посебно изразила забринутост због "хроничне употребе већих количина кофеинских и енергетских напитака" код трудница, дојиља, деце и адолесцената, као и особа оптерећених одређеним болестима.

Које су последице?

Установљено је да код трудница постоји ризик за успорени раст фетуса, а код дојиља могућност да кофеин доспе у млеко. Деца и адолесценти могу да доживе поремећај спавања и развој кофеинске зависности током живота. Уколико претерано уживају у кофеинским и енергетским пићима, могу да се јаве озбиљне компликације код кардиоваскуларних и психијатријских болесника, оболелих од неуролошких болести, пацијената са инсуфицијенцијом бубрега и оштећењима јетре.